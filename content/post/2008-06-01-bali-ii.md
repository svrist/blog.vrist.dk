---
title: Bali – II
author: svrist
layout: post
date: 2008-06-01
url: /2008/06/01/bali-ii/
dsq_thread_id:
  - 68433632

---
<!-- google_ad_section_start(weight=ignore) -->


  
Anden rejseberetning fra Bali. Se billederne fra <a title="Fredags billeder" href="http://picasaweb.google.com/svrist/BaliII" target="_blank">Fredag/Lørdag,</a> <a title="Billeder fra Søndag. Dykkerdag" href="http://picasaweb.google.com/svrist/BaliIII/" target="_blank">Søndag</a> og <a title="Blomstertur" href="http://picasaweb.google.com/svrist/BaliBlomstertur" target="_blank">blomsterhaven</a>.

Hovedtemaet har været afslapning selvom vi faktisk har set og oplevet en masse.

Fredag gik med morgenyoga på stranden, efterfulgt af lækker morgenmad og derefter en rundvisning i <a title="Blomstertur" href="http://picasaweb.google.com/svrist/BaliBlomstertur" target="_blank">blomsterhaven</a>. Det var en hyggelig pensioneret medarbejder fra hotellet som viste os rundt. Mange flotte blomster, og meget sjovt at bemærke at der næsten ikke er nogen blomster som er indfødt balinesiske.

Resten af dagen gik med shopping på strandenvejen i Sanur. Vi spenderede en mindre formue, men fik også købt nogle fine ting. Sikke nogle ivrige sælgerer og uendeligt mange balinesere som vildt gerne vil køre os rundt. &#8220;Transport? _NO!_, Yes? Tomorrow maybe? _NO!_&#8221; x 10000000. Til aftensmad var der som en del af rejsen Rijstaffel på en af hotellets restauranter. I indonesien er rijstaffel ikke det samme som vi kender det hjemme i Danmark, men et stort udvalg af indonesiske retter med ris til.

Som en del af vores shoppetur fredag, gik vi ind i en dykkerbiks der hedder Bali Crystal Divers. &#8220;_Hello, how much for diving?_ Hej med jer! Jeg hedder Minni, Sæt jer ned, så snakker vi om det.&#8221;
  
Det viser sig at vi gik lige ind i en danskeroase. Vi aftalte et hurtigt dyk i poolen lørdag kl 10.30, for at se hvordan Sus ville klare det med ørene, der tidligere har voldt lidt problemer under vand, og for at se om Søren kunne huske hvordan og hvorledes.

Lørdag startede lidt hektisk. På trods af at vi faldt i søvn 22:30 vågnede vi først kl 10:10. En mobiltelefon på dansk tid er ikke det bedste vækkeur! Vi nåede det lige akkurat, men stort set uden morgenmad. Poolturen gik fint, så vi aftalte begge to en tur til Tulamben på nordøstkysten søndag. Serviceniveauet hernede er så højt, at de bare ville komme og hente os på hotellet.
  
Resten af dagen gik med massage i lille lokal frisør/massør biks. Ganske hyggeligt, men måske ikke verdensklasse massage. Dejligt var det dog og 30minutter for 15DKK er jo en fair pris. Derefter var det helt klart tid til at dase ved poolen indtil solen gik ned. Det gør den ganske tidligt hernede. Aftensmaden blev på en sød lille lokal balinesisk restaurant ved navn Melanie. Se evt. <a title="Fredags billeder" href="http://picasaweb.google.com/svrist/BaliII" target="_blank">billederne.</a>

Søndag blev vi hentet kl 7.00 og vi havde fået hotellet til at lave os en morgenmadpakke. Den bestod af 2 croissanter, en yoghurt, en minibanan, en snegl og vand. Ikke lige breakfeast of  champions for folk som skal ud og dykke og slet ikke vanlig standard fra hotellet. Det tager ca. to timer at køre fra Sanur til Tulamben. På vejen fik vi en lang god snak med vores instruktør, Else, som har boet hernede i en række år. Det er rart med lidt insiderviden.  Vores anden guide var en pige ved navn Angi med tyk fransk accent, men meget flink og Sørens dykkerbuddy. Efter en kort dykkerbriefing og efter at dykkerporterne havde slæbt vores udstyr ud af bilen var det tid til at gå i vandet. Se på billederne hvordan de små damer slæber vores tanke hele vejen ned på stranden hvorfra vi gik i vandet. Første dyk gik ud til U.S Liberty, et amerikansk fragtskib der blev ramt af japanerne under 2. Verdenskrig. Skibet lå på stranden indtil 1963 hvor lavaen fra et  vulkanudbrud skubbede det ud på 7-35ms dybde. Susanne og Else svømmede rundt på 7-12m  vand i den ene ende af vraget, hvor de så bl.a. små rokker, kæmpe blå søstjerner, og mange af den slags fisk som er den sårede general i akvariet i &#8220;Find Nemo&#8221; . Generelt var der mange mange farvestråelende fisk over det hele. F.eks. var der en fisk der valgt at søge læ for strømmen lige mellem deres hoveder. Ofte havde man fornemmelsen af at dykke rundt i et akvarie fordi fiskene kom så tæt på.

Søren og Angi dykkede en smule længere ud da Søren endelig fik styr på ørerne og trykket. Længere nede på vraget var der også rigtig mange fisk at se på, men sikkert mange af de samme som på det lavere vand. De så f.eks. et par kuffertfisk der gemte sig rundt omkring på vraget og trompetfisk. Det lykkedes dem alle at mødes under vandet over vraget. Rigtig hyggeligt! Generalt var der rigtig mange folk ude og dykked på vraget, næsten for mange.

Efter en dejlig frokost var det tid til dyk nummer to. Det foregik på en koralvæg ganske tæt på kysten hvor alle 4 dykkede rundt sammen. Vi så en meget flot dragefisk som et af højdepunkterne. Igen rigtig mange fisk.

Konklusionen på Susannes problemer med ørene var, at der ikke var nogen. Til gengæld  havde Søren en del af dem. Sådan kan det gå.

Efter 2 rigtig gode dyk var det på tide at rulle hjem igen igennem det flotte landskab. Se evt. på billederne hvordan man ser ud når man slapper af i bilen på vej hjem <img src="http://blog.vrist.dk/newwp/wp-includes/images/smilies/simple-smile.png" alt=":)" class="wp-smiley" style="height: 1em; max-height: 1em;" />

Nu er klokken 19.30 og det er på tide med noget aftensmad. Vi er godt mørbankede oven på dykkerdagen!
  
<!-- google_ad_section_end -->